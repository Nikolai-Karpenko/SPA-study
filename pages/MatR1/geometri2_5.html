<div class="clearfix"></div>
<div class="well"><i class="glyphicon glyphicon-paperclip"></i> To figurer er <strong>kongruente</strong> når de i tillegg til å være <strong>formlike</strong>, også er <strong>like store</strong>.</div>

<img src="/img/R1geom/Formlikhet_5.png" title="Kongruente figures" alt="Kongruente figures" class="img-responsive">

<p>Figuren viser to kongruente femkanter og to kongruente trekanter. Kongruente figurer vil kunne <strong>dekke hverandre fullstendig</strong> hvis de legges oppå hverandre.</p>

<p>Vi har sett at <strong>to trekanter er formlike</strong> dersom en av følgende fire betingelser er oppfylt:</p>
<ul>
  <li><strong>To vinkler</strong> er parvis like store.</li>
  <li>Forholdet mellom alle <strong>tre par av samsvarende sider</strong> er det samme.</li>
  <li>Forholdet mellom <strong>to par av samsvarende sider</strong> er det samme, og <strong>vinklene mellom</strong> disse sidene er like store.</li>
  <li>Forholdet mellom <strong>to par av samsvarende sider</strong> er det samme, og de <strong>motstående vinklene til de lengste av disse sidene</strong> er like store.</li>
</ul>

<h4><strong>Setninger om kongruente trekanter</strong></h4>

<div class="well"><i class="glyphicon glyphicon-paperclip"></i> Tilsvarende gjelder at to trekanter er kongruente hvis en av følgende fire betingelser er oppfylt:
  <ul>
  <li><strong>To vinkler</strong> er parvis like store og <strong>en side</strong> i den ene trekanten er like lang som den samsvarende siden i den andre trekanten.</li>
  <li><strong>Sidene</strong> er parvis like lange.</li>
  <li><strong>To sider</strong> er parvis like lange, og <strong>vinklene mellom</strong> disse sidene er like store.</li>
  <li><strong>To sider</strong> er parvis like lange, og <strong>de motstående vinklene til de lengste av disse sidene</strong> er like store.</li>
</ul>
<p>Disse fire betingelsene for kongruens kalles <strong>kongruenssetningene</strong>.</p>
</div>
<p>En naturlig konsekvens av kongruenssetningene er at hvis ett av følgende fire sett med opplysninger for en trekant er kjent, så er <strong>trekanten entydig bestemt</strong> og kan kun konstrueres på en bestemt måte:</p>
<ul>
    <li>To vinkler og en side</li>
    <li>Alle tre sidene</li>
    <li>To sider og vinkelen mellom dem</li>
    <li>To sider og den motstående vinkelen til den lengste av disse sidene</li>
</ul>
<p>Vi fører her ikke bevis for påstandene ovenfor. Vi mener at det vil være å gå ut over kompetansemålene for R1. For den neste setningen vi kommer til, Pytagoras' setning, står det derimot klart i kompetansemålene at du skal kunne føre bevis.</p>